### សបា្តហ៍ទី ១៖ សេចក្តីផ្តើម និងនិន្នាការនាពេលអនាគតនៃបច្ចេកវិទ្យាព័ត៌មាន និងសារគមនាគមន៍ក្នុងការអប់រំ
#### 📅កាលបរិច្ឆេទ	
#### 🏢ទីកន្លែង
#### 📖ខ្លឹមសារ
*	សេចក្ដីផ្ដើម
*	ទិដ្ឋភាពទូទៅនៃបច្ចេកវិទ្យាព័ត៌មាន និងសារគមនាគមន៍សម្រាប់ការបង្រៀន និងរៀន
*	បរិបទប្រវត្តិបច្ចេកវិទ្យាព័ត៌មាន និងសារគមនាគមន៍ក្នុងការអប់រំ
*	បច្ចេកវិទ្យាដែលកំពុងរីកចម្រើនក្នុងវិស័យអប់រំ (បញ្ញាសិប្បនិម្មិត Artificial Intelligence (AI), ការពិតនិម្មិត Virtual Reality (VR) and Augmented Reality (AR), Internet of Things (IoT), Gamification)
*	ផលជះចម្បងនៃបច្ចេកវិទ្យាលើការបង្រៀន និងការរៀន
*	ការរួមបញ្ចូលបច្ចេកវិទ្យាដែលកំពុងរីកចម្រើនក្នុងវិស័យអប់រំ
#### ✅លទ្ធផលសិក្សារំពឹងទុក	
បន្ទាប់ពីបញ្ចប់មេរៀននេះ គរុនិស្សិតនឹង៖
*	កំណត់ និងពន្យល់បានពីតួនាទីរបស់ ICT ក្នុងការបង្រៀន និងរៀន
*	ពិពណ៌នាបានអំពីដំណើរការវិវត្តន៍នៃ ICT ក្នុងការអប់រំ
*	កំណត់អត្តសញ្ញាណ និងពណ៌នាបានអំពីបច្ចេកវិទ្យាដែលកំពុងរីកចម្រើនក្នុងវិស័យអប់រំ ដូចជាបញ្ញាសិប្បនិម្មិត (AI) និងការពិតនិម្មិត (VR)
#### ❓សំណួរគន្លឹះ
1.	តើការវិវត្តបច្ចេកវិទ្យាព័ត៌មាន និងសារគមនាគមន៍ក្នុងការអប់រំមានផលជះអ្វីខ្លះ?
1.	តើនិន្នាការបច្ចេកវិទ្យាព័ត៌មាន និងសារគមនាគមន៍ក្នុងបរិបទអប់រំថ្មីៗមានអ្វីខ្លះ?
1.	តើឥទ្ធិពលចម្បងៗអ្វីខ្លះរបស់បច្ចេកវិទ្យាព័ត៌មាន និងសារគមនាគមន៍លើការអប់រំក្នុងយុគសម័យឌីជីថល?
1.	តើអ្នកបញ្ជ្រាបឥទ្ធិពលបច្ចេកវិទ្យាព័ត៌មាន និងសារគមនាគមន៍ក្នុងការបង្រៀនដោយរបៀបណា?

#### 🔍កិច្ចការស្រាវជ្រាវ
*	ចូរសរសេរអត្ថបទខ្លី ២-៣ ទំព័រអំពីឧបករណ៍ ICT ឬនិន្នាការ ជាក់លាក់ដែលបានពិភាក្សាក្នុងថ្នាក់ ដោយវិភាគពីប្រវត្តិបរិបទ ឧបករណ៍ប្រើប្រាស់នាពេលបច្ចុប្បន្ន និងការអភិវឌ្ឍដែលមាន សក្ដានុពលក្នុងវិស័យអប់រំនាពេលអនាគត

#### 📚ឯកសារយោង
*	Bates, A. W. (2015). Teaching in a Digital Age: Guidelines for Designing Teaching and Learning for a Digital Age. Tony Bates Associates Ltd.
*	Johnson, L., Adams Becker, S., Estrada, V., & Freeman, A. (2014). NMC Horizon Report: 2014 Higher Education Edition. The New Media Consortium.
*	OBSBOT. (n.d.). ICT in education. Retrieved from <https://www.obsbot.com/blog/e-classes/ict-in-education>

#### 🌐អ៊ីនធឺណិតនៃវត្ថុ (IoT)
#### អ្វីទៅជាអ៊ីនធឺណិតនៃវត្ថុ?

បដិវត្តន៍ឧស្សាហកម្មទី៤ ត្រូវបានជំរុញទៅមុខដោយសារតែការរីកចម្រើននៃបច្ចេកវិទ្យាសំខាន់ៗមួយចំនួន ដូចជា រ៉ូបូត (Robotic) បញ្ញាសិប្បនិម្មិត (Artificial Intelligence) និងអ៊ុនធឺណិតនៃវត្ថុ (IoT) ជាដើម។ ស្របពេលនៃការរីករាលដាលវិបត្តិជំងឺកូវីដ-១៩ ក៏បានពន្លឿនការប្រើប្រាស់បច្ចេកវិទ្យាទាំងនេះផងដែរ។ យោងតាម World Economic Forum ក្នុងចំណោមបច្ចេកវិទ្យាទាំង ៣ ខាងលើ បច្ចេកវិទ្យាអ៊ីនធឺណិតនៃវត្ថុត្រូវបានចាត់ទុកថាជាបច្ចេកវិទ្យាមួយ ដែលដើរតួយ៉ាងសំខាន់ក្នុងការជំរុញនូវបដិវត្តន៍ឧស្សាហកម្មទី៤។

ការមកដល់នៃបច្ចេកវិទ្យាអ៊ីនធឺណិតនៃវត្ថុបានជំរុញឱ្យមានការផ្លាស់ប្តូរគំរូអាជីវកម្ម និងបរិវត្តកម្មបច្ចេកវិទ្យា។ គិតមកដល់ពេលបច្ចុប្បន្ន បច្ចេកវិទ្យាអ៊ុនធឺណិតនៃវត្ថុបាននិងកំពុងប្រើប្រាស់ជុំវិញសកលលោក និងធ្វើឱ្យមានការប្រែប្រួលដល់ជីវភាពប្រចាំថ្ងៃ ដូចជា ការផ្សារភ្ជាប់ទំនាក់ទំនង, ការបំពេញការងារ និងការធ្វើអាជីវកម្មជាដើម។ អ៊ីនធឺណិតនៃវត្ថុបានក្លាយជាបច្ចេកវិទ្យាដ៏សំខាន់មួយក្នុងការជំរុញការរីកចម្រើនវិស័យនានាទាំងនាពេលបច្ចុប្បន្ន និងពេលអនាគតផងដែរ។ យោងតាមការព្យាកររបស់គេហទំព័រ Statista បានបង្ហាញពីចំនួនឧបករណ៍អ៊ុនធឺណិតនៃវត្ថុនាថ្ងៃអនាគតនឹងមានកំណើនរហូតដល់ ២៩ ប៊ីលានគ្រឿង ក្នុងឆ្នាំ២០៣០។

#### និយមន័យអ៊ីនធឺណិតនៃវត្ថុ

យោងតាមគេហទំព័រ Mckinsey បានឱ្យនិយមន័យអ៊ីនធឺណិតនៃវត្ថុ (IoT) ថាជាបច្ចេកវិទ្យាដែលដាក់បញ្ចូលនូវឧបករណ៍ចាប់សញ្ញា ដែលអនុញ្ញាតឱ្យអ្នកប្រើប្រាស់អាចគ្រប់គ្រង និងត្រួតពិនិត្យនូវសីតុណ្ហភាព, ដំណើរការការងារ, ការតាមដានខ្សែច្រវាក់ផលិត និងការស្វែងរកនូវភាពមិនប្រក្រតី រួចហើយធ្វើការកែសម្រួល។ ទន្ទឹមនេះ ឧបករណ៍ចាប់សញ្ញាធ្វើការកំណត់នូវការឆ្លើយតបណាមួយទៅតាមការកំណត់ និងមានភាពសមស្របទៅនឹងបរិបទជាក់ស្តែង ឬធ្វើការផ្លាស់ប្តូរដែលចាំបាច់។

#### វិស័យប្រើប្រាស់

បច្ចេកវិទ្យាអ៊ីនធឺណិតនៃវត្ថុត្រូវបានប្រើប្រាស់ក្នុងវិស័យជាច្រើន ដូចជា វិស័យសុខាភិបាល, វិស័យលក់រាយ, វិស័យឧស្សាហកម្ម, វិស័យយានយន្ត, វិស័យទេសចរណ៍ និងវិស័យកសិកម្មជាដើម។ បន្ថែមពីនេះទៀត បច្ចេកវិទ្យានេះបានចូលរួមចំណែកយ៉ាងសំខាន់ក្នុងការកសាងទីក្រុងឆ្លាត ជាឧទាហរណ៍ ការបំពាក់ឧបករណ៍ចាប់សញ្ញាតាមបណ្តាញ CCTV សម្រាប់ត្រួតពិនិត្យចរាចរណ៍ និងបង្កើនសន្តិសុខនៅក្នុងទីក្រុង, ធុងសម្រាមឆ្លាត និងឧបករណ៍សម្គាល់ល្បឿនជាដើម។

#### សារៈសំខាន់នៃបច្ចេកវិទ្យាអ៊ីនធឺណិតនៃវត្ថុ

##### ១. សម្រាប់ជីវភាពរស់នៅប្រចាំថ្ងៃ

សារៈសំខាន់ដែលបច្ចេកវិទ្យាអ៊ីនធឺណិតនៃវត្ថុនាំមកសម្រាប់ជីវភាពរស់នៅប្រចាំថ្ងៃគឺ ការពង្រឹងគុណភាពជីវិតឱ្យកាន់តែមានភាពប្រសើរឡើង។ ជាក់ស្តែងក្នុងពេលបច្ចុប្បន្ន ឧបករណ៍ជំនួយជាច្រើនត្រូវបានបង្កើតឡើងក្នុងគោលបំណងជាជំនួយ និងបានជួយសម្រួលដល់ការរស់នៅប្រចាំថ្ងៃរបស់អ្នកប្រើប្រាស់ ដោយអ្នកប្រើប្រាស់អាចកំណត់នូវមុខងារ និងដាក់ឱ្យបំពេញនូវកិច្ចការណាមួយជាដើម។ ការណ៍នេះ បានជួយសន្សំពេលវេលា ជំរុញផលិតភាព និងអនុញ្ញាតឱ្យអ្នកប្រើប្រាស់ផ្តោតលើកិច្ចការសំខាន់ ក៏ដូចជាមានលទ្ធភាពក្នុងការគ្រប់គ្រងជីវិតរបស់ពួកគេផងដែរ។ បច្ចេកវិទ្យា ដូចជា Wearable Technology និងស្មាតហ្វូនជាដើមអនុញ្ញាតឱ្យអ្នកប្រើប្រាស់គ្រប់គ្រងនូវឧបករណ៍ក្នុងផ្ទះ, ពិនិត្យសុខភាព និងជាជំនួយក្នុងការបំពេញការងារជាដើម។

##### ២. សម្រាប់ការបំពេញការងារ

សារៈសំខាន់មួយទៀតនៃបច្ចេកវិទ្យាអ៊ីនធឺណិតនៃវត្ថុ គឺការជំរុញ និងបង្កើនប្រសិទ្ធភាពការងារ ដូចជា ការធ្វើឱ្យមានភាពប្រសើរឡើងនូវរំហូរក្នុងការបំពេញការងារ, សមត្ថភាពក្នុងការគ្រប់គ្រងទំនាក់ទំនងនិងកិច្ចសហប្រតិបត្តិការ និងការកំណត់នូវមុខងារដែលចាំបាច់ជាដើម។ ក្នុងនោះយើងសង្កេតឃើញថា បច្ចេកវិទ្យាអ៊ីនធឺណិតនៃវត្ថុដែលមាននៅក្នុង Google Assistance, Alexa និង Siri ត្រូវបានប្រើប្រាស់ក្នុងការកំណត់ រំលឹក ដាស់តឿននូវការងារដែលសំខាន់, សមត្ថភាពក្នុងការទទួលសារអេឡិចត្រូនិក ក៏ដូចជាមុខងារកំណត់នូវការណាត់ជួបជាដើម។ បន្ថែមពីនេះទៀត បច្ចេកវិទ្យា ដូចជា ប្រព័ន្ធពន្លឺឆ្លាតវៃ, ប្រព័ន្ធគ្រប់គ្រងបរិស្ថានឆ្លាតវៃ និងប្រព័ន្ធសុវត្ថិភាពឆ្លាតវៃ មានសមត្ថភាពក្នុងការជំរុញប្រសិទ្ធភាពការងារ និងផ្តល់នូវអារម្មណ៍ស្រស់ស្រាយដល់បុគ្គលិកក្នុងការបំពេញការងារ។

##### ៣. សម្រាប់ការធ្វើអាជីវកម្ម

បច្ចេកវិទ្យាអ៊ីនធឺណិតនៃវត្ថុបានក្លាយជាភាពចាំបាច់សម្រាប់ការធ្វើអាជីវកម្ម ដោយបានបង្កើននូវប្រសិទ្ធភាពនៃការធ្វើអាជីវកម្មតាមរយៈការតាមដាននូវសកម្មភាព, ការគ្រប់គ្រងអាជីវកម្ម, ការស្វែងរកនូវភាពមិនប្រក្រតី, ការធ្វើស្វ័យប្រវត្តិកម្មនៃខ្សែច្រវាក់ផលិតកម្ម និងជួយសម្រួលការងាររបស់បុគ្គលិក។ លើសពីនេះទៀត បច្ចេកវិទ្យាអ៊ីនធឺណិតនៃវត្ថុមានសមត្ថភាពក្នុងការវិភាគទិន្នន័យរបស់អតិថិជន ដើម្បីពង្រឹងសេវាកម្ម ហើយការប្រើប្រាស់បច្ចេកវិទ្យានេះក៏ត្រូវបានមើលឃើញថាជួយកាត់បន្ថយចំណាយដែលពុំចាំបាច់សម្រាប់ម្ចាស់អាជីវកម្ម និងកាត់បន្ថយថ្លៃដើមក្នុងការផលិតផងដែរ។